Un giovane Allenatore sponsorizzato da suo fratello, il Campione Dandel. Sostiene di aver visto tutti gli incontri di suo fratello, e per questo gli esperti sono convinti che abbia un grande potenziale come Allenatore. Anche Dandel lo pensa, ma crede che il suo carattere avventato gli impedisca di sfruttare efficacemente le sue conoscenze durante le lotte. Wooloo, suo compagno inseparabile, lo aiuta spesso a sbrigare le faccende di casa.
Ha ottenuto il secondo posto nel Torneo delle Semifinali, guadagnandosi il rispetto di molti Capipalestra. Il suo stile di lotta rilassato, molto diverso da quello di Dandel, incita i suoi Pokémon a dare il meglio divertendosi: per lui, infatti, quello che conta di più è la felicità dei suoi Pokémon. Ha contribuito a placare la furia di Eternatus, dimostrando di essere anche forte e capace. Per questo, ci si aspetta che la sfida tra lui e il nuovo Campionela nuova Campionessa sarà un incontro leggendario.




Inizialmente una ragazzina fin troppo sensibile e piagnucolona, ha tirato fuori un lato più ottimista e un gran talento da Allenatrice giocando assieme al Pokémon regalatole da suo fratello. Ha deciso di partecipare alla Sfida delle Palestre per promuovere la sua città in via di spopolamento e durante il suo viaggio ne approfitta per visitare i Negozi di vestiti di Galar. Nella sua città natia di Spikeville è considerata quasi come una celebrità, ma Mary non apprezza simili attenzioni. Tuttavia, la presenza del Team Yell sembra darle coraggio.
La nuova Capopalestra di Spikeville, incarico che ha ricevuto da suo fratello Ginepro. È stato proprio suo fratello a catturare per lei il Morpeko che l'accompagna fedelmente da quando aveva cinque anni. Anche dopo tutti questi anni, Mary si trova ancora periodicamente alla mercé degli sbalzi d'umore del suo imprevedibile Morpeko. Alcuni dei suoi fan cercano spesso di imitare la sua parlata tipica di Spikeville. Quando si arrabbia rimane impassibile, ma dentro di sé continua a rimuginare e ci mette molto per ritrovare la tranquillità.




Questo giovane, figlio di agricoltori, ha sviluppato una grande forza fisica e formidabili capacità da Allenatore lavorando assieme ai Pokémon fin da quando era bambino. Il suo temperamento mite e gentile gli impedisce di tirare fuori tutta la sua forza contro avversari più deboli di lui, e per questo motivo è stato scelto come primo Capopalestra nella Sfida delle Palestre. Indossa sempre i suoi amati stivali di gomma, che hanno buona presa e gli permettono di rimanere ben ancorato a terra quando ne ha bisogno.
Sebbene sia un Allenatore incredibilmente forte, i suoi risultati non sono dei migliori perché quando lotta non gli importa tanto vincere, quanto divertirsi. Riesce a spingere senza problemi le balle di fieno da 350 kg che ci sono nel suo stadio. Gli abitanti di Turffield si uniscono spesso e volentieri a lui e al suo fedele Yamper per inseguire i Wooloo che sono rotolati fuori dallo stadio.




Figlia di un pescatore e di una commerciante, grazie ai suoi genitori è cresciuta a stretto contatto con i Pokémon di tipo Acqua, arrivando a conquistare il titolo di Capopalestra. È diventata amica di Sonia durante la Sfida delle Palestre e spesso condivide con lei quello che pesca a Keelford. Considera il Capopalestra di Turffield il suo più grande rivale, ma Yarrow dal canto suo si limita a rispondere che per lui il suo unico rivale è lui stesso.
Capopalestra di tutto rispetto, nonché modella di successo, quando sfila sulla passerella è talmente diversa da quando lotta che molti si chiedono se non si tratti in realtà di due persone diverse. In tanti temevano che la sua sfortunata eliminazione nella prima lotta del Torneo delle Finali avesse inferto un brutto colpo al suo spirito agonistico e che avrebbe compromesso il suo lavoro come modella, ma Azzurra è riuscita a sfoggiare un sorriso radioso per i suoi fan. Si dice, tuttavia, che nel suo stadio l'atmosfera non sia altrettanto pacifica...




Allenatore originario di Hoenn, è arrivato più di una volta a un passo dal titolo di Campione, senza però riuscire a conquistare la vittoria. Questo lo ha spinto ad adottare per un periodo uno stile di lotta più spregiudicato, che però non ha dato i frutti sperati e anzi gli è costato una temporanea retrocessione alla divisione minore. Una lotta leggendaria contro Dandel gli ha restituito la fiducia in se stesso, motivandolo a rimettersi in gioco. Il suo motto è: "Nella vita non si finisce mai di allenarsi e di imparare!"
Tratto da un'intervista risalente a quando Kabu era solo uno Sfidapalestre: "Cosa puoi dirci sul tuo stile di lotta?" Kabu: "Il mio stile è semplice e diretto. La gioventù è come un fuoco che brucia dentro di me, e io ho intenzione di lasciarlo bruciare. Di recente non ho riportato molte vittorie, quindi ho deciso di incorporare Fuocofatuo nelle mie strategie. Il mio messaggio ai giovani Allenatori è di non aver paura di sperimentare con i Pokémon. Sviluppate nuove strategie, combinando mosse, abilità e strumenti... Prima o poi sfonderete! Datemi retta!"




È cresciuta seguendo un severo programma di allenamento messo a punto dai suoi genitori per lei e per il suo Pokémon. Per via del suo eccezionale senso critico e per la sua capacità di rimanere calma in qualsiasi situazione, molti la credono una persona poco emotiva. In realtà, cerca solo di non scoprirsi davanti agli avversari, ma non riesce a nascondere il suo vero stato d'animo ai suoi Pokémon. Il suo segreto è la passione per i dolci, ma da quando i suoi fan lo hanno scoperto, non riesce più a mangiarli tranquillamente.
"Per crescere devi scontrarti con chi è più forte di te. Se la vittoria è impossibile, lotta con le unghie e con i denti e guadagnati almeno un pareggio. Costi quel che costi." La disciplina fin troppo severa impostale dai suoi genitori ha indurito il cuore di questa giovane Capopalestra, rubandole il sorriso. Chi riuscirà a far tornare la gioia sul volto della stoica Fabia? Un membro della sua famiglia? Il suo fidato Pokémon? O forse qualcun altro...?




Un giovane e misterioso Capopalestra che indossa sempre una maschera in pubblico. Possiede più di 100 maschere tutte uguali, in modo da essere pronto nell'eventualità in cui dovesse perderla. In alcune interviste ha affermato di riuscire a vedere i Pokémon di tipo Spettro defunti in seguito a un incidente subito all'età di quattro anni che lo ha lasciato quasi in fin di vita, ma non si sa quanto ci sia di vero in questa storia.
In questa foto scattata negli Spogliatoi si può vedere il giovane Onion che stringe a sé la sua maschera in preda a paure e insicurezze. La foto mette in evidenza che, pur essendo un Capopalestra, fuori dallo stadio Onion è un ragazzo come gli altri. Rimane però un dubbio: da chi è stata scattata...? Alcuni sostengono che si tratti di un Pokémon di tipo Spettro.




La Capopalestra più anziana di Galar. Poppy ha ereditato il suo stadio 70 anni fa da sua madre, mantenendo questo ruolo ininterrottamente da allora. Ultimamente si è resa conto che la sua visione del mondo è un po' datata e sta cercando un degno successore. Sostiene che la vera natura delle persone si palesi nei momenti di difficoltà e per questo mette alla prova gli Sfidapalestre con i suoi quiz insidiosi, ma c'è chi sospetta che in realtà sia mossa da semplice cattiveria.
Sebbene abbia lasciato il suo stadio a Beet dopo la squalifica di quest'ultimo dalla Sfida delle Palestre, Poppy vi torna comunque ogni giorno per suggerire qualche nuovo quiz, per commentare l'operato del nuovo Capopalestra o per le sue prove di recitazione. Ma cosa rappresenta esattamente per lei il rosa di cui parla continuamente? Una sua vecchia intervista potrebbe fornirci qualche indizio: "Se ci pensi su abbastanza, col tempo troverai la risposta dentro di te."




Un giovane Capopalestra con tutte le carte in regola per diventare il futuro Campione. Il suo stile elegante e raffinato, molto lontano da quello che ci si aspetterebbe da un esperto del tipo Roccia, gli ha fatto guadagnare un nutrito numero di fan. Quando subisce una sconfitta si rinchiude immediatamente negli Spogliatoi senza concedere interviste, cosa che le sue fan trovano comunque adorabile.
A Galar, pochi Allenatori lo superano quanto a forza o successo di pubblico. La sua disciplina severa fa sì che la sua Palestra conti un numero ristretto di Allenatori, ma in compenso le schiere dei suoi fan crescono a vista d'occhio. Milo fa di tutto per far felici i suoi ammiratori, organizzando incontri e sessioni di autografi. Ha già pubblicato ben tre raccolte di foto, realizzate in collaborazione con i suoi fan. La foto che si vede su questa Card della Lega Pokémon è stata scattata in uno studio fotografico.




Capopalestra da quando aveva almeno vent'anni. È anche un'eccellente coach, ma è estremamente severa. Nelle lotte ha uno stile altrettanto rigoroso e inflessibile. Solo i migliori resistono al suo regime di allenamento, e il talento degli Allenatori che si trovano nella sua Palestra ne è la prova. Il suo stadio a Circhester è considerato un arduo ostacolo da molti Sfidapalestre. Gira voce che abbia adottato uno stile di lotta che non perdona dopo un alterco con suo figlio.
Il suo più grande desiderio era che suo figlio Milo diventasse Capopalestra dello Stadio di Circhester dopo di lei, ma il ragazzo aveva altri programmi: diventare un esperto di Pokémon di tipo Roccia. Lo scontro fra due personalità così forti ha presto dato seguito a una lotta Pokémon che ha diviso a metà la città intera; da allora, i due non si incontrano praticamente mai, ma Melania è riuscita comunque a guadagnarsi la tessera numero 1 del fan club di Milo. Nella foto Milo sembra un po' a disagio, ma forse è solo un'impressione...




A Spikeville non ci sono punti energetici e di conseguenza i Pokémon non possono dynamaxizzarsi. A causa di ciò, il numero di fan è diminuito sempre più e la città ha subito un lento declino, di cui Ginepro, come Capopalestra, si sente personalmente responsabile. Durante la lotta tende a rivelare i suoi assi nella manica per via del troppo entusiasmo, ma la sua straordinaria abilità gli permette di vincere ugualmente. Vorrebbe lasciare la Palestra a sua sorella per concentrarsi sulla sua già affermata carriera di cantante e cantautore.
Da un'intervista a Ginepro, subito dopo essere diventato Capopalestra: "Ehm... Piacere. Io sono Ginepro. È un peccato che qui a Spikeville non si possano far dynamaxizzare i Pokémon, ma non ha importanza. Non ce n'è bisogno. Se volete vedere una lotta degna di questo nome, venite ad affrontare la mia Palestra! Ah, a proposito... Mia sorella è molto più brava di me. Diciamo che sto gestendo la Palestra per lei finché non sarà abbastanza grande per sostituirmi. Nel frattempo, darò un po' di vita alla città con la mia musica!"




Da molti ritenuto il Capopalestra più forte di Galar, Laburno ha sviluppato il suo stile di lotta incentrato sulle condizioni atmosferiche grazie alle vittorie che ha accumulato lottando nei contesti più disparati. Gira voce che un Allenatore del suo calibro potrebbe diventare facilmente il Campione in altre regioni, ma il suo obiettivo principale è innanzitutto sconfiggere Dandel. Le foto che carica sul suo account ricevono un sacco di like, anche se in alcune non si vede granché, a parte una violenta tempesta di sabbia...
Laburno ha iniziato a farsi dei selfie per non dimenticare il gusto amaro della sconfitta. Ultimamente, però, sul suo account sono aumentate le foto dei suoi allenamenti o dei suoi vestiti e, di conseguenza, alcuni tra i fan più maligni hanno avanzato l'ipotesi che continui a perdere contro Dandel per questo motivo. In effetti è stato sconfitto dieci volte di fila, ma rimane comunque l'Allenatore che ha messo KO i Pokémon di Dandel più volte di chiunque altro. Sicuramente non vede l'ora di sconfiggere Dandel per pubblicare un bel selfie commemorativo!




Dandel ha partecipato per la prima volta alla Sfida delle Palestre all'età di 10 anni, conquistando la vittoria nella Coppa Campione. Da quel giorno, lui e il suo inseparabile Charizard sono rimasti imbattuti sia nelle sfide amichevoli che negli incontri ufficiali. Gli Allenatori di Galar lo chiamano "l'invincibile Campione" e lo considerano il loro modello. Il suo senso dell'orientamento lascia un po' a desiderare, e si perde spesso. Una cosa che non perde mai, però, è la voglia di gridare: "It's champion time!"
Per realizzare il suo sogno di fare degli Allenatori di Galar gli Allenatori più forti del mondo, ha trasformato la Rose Tower in una struttura dedicata alle lotte Pokémon, la Torre Lotta. Questa impresa sembra averlo reso ancora più entusiasta e pieno di vita di quando era Campione. Pare che apprezzi molto la Torre Lotta anche perché lì dentro è praticamente impossibile perdersi. Adesso che non è più Campione, ha un solo cruccio: trovare una frase degna di sostituire il suo motto "it's champion time!".




Allenatore di notevole talento, da giovane si è aggiudicato il secondo posto nella Coppa Campione di Galar. In quanto presidente della Lega Pokémon e dirigente di un grande conglomerato di aziende, Rose dedica tutte le sue energie a promuovere lo sviluppo della regione. Poiché non sempre dice chiaramente ciò che pensa, non è facile capire le sue vere intenzioni. Sembra che l'unica persona in grado di comprenderlo sia la sua segretaria. (Descrizione gentilmente fornita dalla segretaria personale di Rose.)
Un filantropo che ha dedicato la sua vita a un solo obiettivo: studiare a fondo l'antico sconvolgimento naturale conosciuto come la Notte Oscura per risolvere i problemi energetici di Galar. Crede fermamente che i fatti contino molto più delle parole, ed è per questo che spesso non si sente in dovere di fornire spiegazioni per le sue azioni. Il suo approccio energico e deciso ha reso il gruppo Macro Cosmos quello che è oggi, nel bene e nel male. (Descrizione gentilmente fornita dalla segretaria personale di Rose.)




Affidato a un orfanotrofio quando era ancora bambino, Beet è cresciuto diffidando del prossimo, creando problemi e litigando costantemente. La sua vita è cambiata grazie al presidente Rose che, durante una visita all'orfanotrofio, gli ha regalato un Pokémon. Beet ha così scoperto di avere un talento innato come Allenatore e si è dedicato anima e corpo alle lotte, diventando sempre più forte. È entrato nella Sfida delle Palestre grazie alla sponsorizzazione di Rose e si impegna al massimo per guadagnarsi l'approvazione del suo benefattore.
È diventato il nuovo Capopalestra dello Stadio di Piquedilly su nomina di Poppy. Molti dicono che il duro allenamento a cui è stato sottoposto dall'ex-Capopalestra lo abbia ammorbidito un po'. Beet non ha rilasciato commenti al riguardo, ma sembra più propenso a fare autografi per i suoi fan; quel che è certo è che l'allenamento di Poppy lo ha reso ancora più abile. La sua irruzione alla Coppa Campione gli ha fatto guadagnare nuova fama e i suoi fan non vedo l'ora che ripeta una simile performance. Beet stesso non sa bene come comportarsi in merito.




Chi c'è dentro questo costume, ispirato al design della mascotte ufficiale della Lega Pokémon? Mistero. Chi è il fantomatico personaggio che si fa chiamare "Ballino"? Quanti anni ha? È un uomo o una donna? Mistero. Percorre Galar in lungo e in largo distribuendo Poké Ball rare. Perché lo fa? Mistero. E come fa ad avere tutte quelle Poké Ball? Mistero.




